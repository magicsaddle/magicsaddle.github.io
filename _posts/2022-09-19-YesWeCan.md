--- 
layout: post 
title:  "Yes, we CAN" 
date:   2022-09-19 19:00:00 +0200 
categories: playlist 
--- 
  
[Playlist](https://open.spotify.com/playlist/1Dfqh0YSaauXlOv3CnSEpl?si=32ad9dce95064d40) 
  
Carissim*,
Un viaggio in aereo è l'occasione perfetta per dedicarsi all'accompagnamento di una playlist 
Questa settimana torniamo in un luogo di cui abbiamo già avuto una prima impressione, e che stavolta visiteremo meglio. Verso l'inizio di questo anno avevo preparato una playlist sulla _Kosmische Musik_ (o _krautrock_), di cui mi ero veramente innamorato, assieme a qualcun* di voi.
Nei mesi seguenti mi sono spulciato meglio la discografia del genere, concentrandomi in particolare sul gruppo più sperimentale e avant-garde dell'intero genere, una manica di pazzi scatenati che meriterebbero molta più fama di quella che hanno: i CAN.
Vi ho spesso parlato di due dei loro fondatori, Irmin Schmidt e Holger Czukay, compositori allievi di Stockhausen i quali un bel giorno capiscono che il rock, l'elettronica e l'LSD sono ben più interessanti della musica classica dell'epoca. Conoscete quindi il contesto generale del krautrock, la sua scoperta delle potenzialità dei primi strumenti elettronici e il fascino verso la musica minimalista di Terry Riley e Steve Reich che stava nascendo oltremanica. Conoscete anche il suo caratteristico rifiuto totale della formalità musicale, e i suoi flussi continui di musica che evolve senza tornare mai uguale a se stessa. In quel meraviglioso periodo tra la fine degli anni Sessanta e l'inizio degli anni Settanta era veramente facile fare arte ma era altrettanto difficile fare qualcosa di molto più creativo dei tuoi contemporanei. Per qualche strana congiunzione astrale, i CAN ci riescono pienamente e mantengono un'identità fortissima all'interno del movimento krautrock. Oltre che fondatori del genere, vengono spesso catalogati come _avant-funk_ e _art-rock_, un modo come un altro per dire che hanno avuto un peso nella storia della musica colta occidentale. Molti autori dei generi ambient, world music e progressive citano i CAN come fonte di ispirazione. Al di là dei meriti, la loro storia è ricca di aneddoti abbastanza curiosi.
Tra i membri che fondano la band nel 1968 figurano anche il chitarrista Michael Karoli (allievo di Czukay) e il batterista Jaki Liebezeit. Prima di darsi al krautrock, quest'ultimo suonava in una band _free jazz_ (se non sapete cos'è abbiate un minimo di timore ad ascoltarlo), e darà una firma inconfondibile alla sonorità del gruppo. In linea con la volontà di creare flussi musicali con pochissimi formalismi, il tipico schema occidentale del "ritmo" periodico Uno Due Tre Quattro (e relative varianti più o meno complesse) diventava un problema. Pensate a una marcia: la riconoscete in pochi istanti dal suo ritmo ben scandito e periodicamente alternato tra "Battere" (quando battereste i piedi a terra) e "Levare" (quando prendereste lo slancio per il successivo pestone). Alcuni esponenti del progressive si sono lanciati in ritmi dispari e frequenti cambi di tempo, ma questo in realtà _aggiunge_ formalismo. La soluzione di Liebezeit è molto semplice: toglie quasi ogni distinzione tra le varie fasi del ritmo, come se ad accompagnare la canzone fosse qualcosa di poco più elaborato di un metronomo, una successione di battiti identici. Qualcuno lo ha chiamato "Tempo in Uno", nel senso che se lo doveste solfeggiare non avreste alcun riferimento per contare Uno Due Tre Quattro, rimarreste con una sequenza di UnoUnoUnoUno senza alcuna gerarchia periodica. Il risultato è tutt'altro che meccanico, è l'opposto della marcia: in sostanza, vi ritrovate a fluttuare senza punti di riferimento e a farvi guidare da ciò che succede su una scala di tempo più larga.
Dopo le prime prove, arruolano come cantante un certo Malcolm Mooney, col quale registrano i primi album ma senza che mai nasca una vera sintonia. Raggiungono però una discreta notorietà componendo colonne sonore di film tedeschi (che adesso sono dei cult per gli amanti del gruppo). All'inizio del 1970 Mooney lascia la band su consiglio del suo psichiatra, il quale riteneva che i CAN facessero musica così caotica da indurlo alla pazzia (?). Non sapevano ancora quale miracolo stava per accadere.
A maggio del 1970 Schmidt e Czukay stanno bevendo qualcosa in un bar di Monaco quando nella strada di fronte notano uno scapestratissimo giapponese che sta suonando in modo piuttosto bizzarro per racimolare due soldi. *Ovviamente*, gli chiedono di unirsi ai CAN come cantante. Il tipo in questione è Demo Suzuki, e stava passando la giovinezza di comune in comune a giro per l'Europa vivendo di ciò che capita. La sua versione del racconto:
I can’t really remember what happened when I met Can, but every day I would go into the street and do a kind of street performance or just scream because I was frustrated. But they saw me and asked me to be their singer not because they liked my voice but because they wanted somebody who looked like an alien.
Czukay e Schmidt gli chiedono addirittura di cantare con loro nel concerto che avrebbero avuto _la sera stessa_.
Dalle parole di Czukay:
Around this time I was sitting with Jaki in a café and Damo [Suzuki] came along and he was making an incantation to the sun or something strange like that. I said, 'Jaki, this man will be our new singer.' He said, 'Come on, are you being serious? You haven't even heard him and you say that?' So I went to Damo and said, 'What are your plans for tonight?' He said, 'Nothing.' So I said, 'Do you want to be a singer in a band for a sold out concert?' He asked would there be a rehearsal and I said there wouldn't. And that's what he did. And that's what he did. And during the concert he started very, very calm but then he developed into a samurai fighter and the people got so angry that they left the venue.
Inaugurano una stagione assolutamente incredibile dove si inventano un modo tutto loro di fare musica. Stabiliscono una comune (_Inner Space Studio_) in un ex cinema di un paese vicino Colonia, dove vivono tutti insieme con l'unico intento di improvvisare cose dalla mattina alla sera, più o meno strafatti, ma sempre - molto importante - _col registratore acceso_. Dopo che c'è un po' di materiale, vanno in sala mixing a tagliare e comporre i nastri, confezionando un album. 
Ai concerti poi non suonano i loro album (probabilmente non saprebbero neanche ripeterli), semplicemente salgono sul palco e improvvisano. A volte riesce bene e il pubblico va in visibilio, a volte escono fuori cose orribili e il pubblico - come una parte integrante del processo creativo - si dispiace incitandoli a non smettere fino al momento in cui avrebbero trovato la scintilla creativa che avrebbe svoltato la serata.
Piccolo particolare: ma se tutto è più o meno improvvisato... i testi? Beh, Suzuki non si faceva troppi problemi. Semplicemente i loro testi sono frasi senza senso messe in fila, spesso neanche in inglese. Suzuki sosteneva di parlare la "lingua dell'età della pietra", nel senso che dicendo cose a caso regalava al pubblico il suo puro flusso di coscienza non mediato da una mente razionale. 
Tanto per darvi un'idea di cosa sto parlando, prendo un testo a caso (da "I'm so green", una canzone dedicata al Biava):
Yes, I feel everything
I'm so green, I'm so green
Yes, I feel everything you say
Yes, I feel as you say
Trace lights, they're just going short all the time
Take back beginning, sense to grey
I'm so green, yes, I'm so green
I'm so green, I'm so green
I feel everything
I feel everything you say
E niente, questi sono i CAN. Ogni album è distintamente diverso, riflette un loro periodo emotivo e di ricerca. Nel 1973 Damo Suzuki lascia il gruppo, per diventare un testimone di Geova. Da lì in poi il gruppo continua ancora qualche anno, per poi perdere di spinta creativa e arrivare allo scioglimento.
Nella playlist sulla Kosmische Musik avevo selezionato due o tre dei loro brani meno arditi, qua invece trovate il pacchetto completo.
Ho cercato di ordinare vagamente i brani in modo che l'ascolto sia un'evoluzione da brani quasi pop all'avant-garde più totale. Diciamo che per arrivare in fondo alla playlist bisogna essere in una fase molto open-minded della nostra curiosità musicale ed essere abbastanza rilassati da non disdegnare ascolti che acquistano significato in tempi molto lunghi, ma naturalmente questa è una cosa che vi auguro.
Buon ascolto, e ancora grazie per la ricarica di felicità di questo weekend <3






[Playlist](https://open.spotify.com/playlist/1Dfqh0YSaauXlOv3CnSEpl?si=32ad9dce95064d40) 
  
![Image](/files/can.jpeg)
