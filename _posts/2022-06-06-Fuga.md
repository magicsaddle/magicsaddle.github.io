---
layout: post
title:  Fuga!
date:   2022-06-06 18:30:00 +0200
categories: playlist
---

Carissim*,

Mi scuso per l'assenza della scorsa settimana, questa playlist ha richiesto uno sforzo un po' più elevato del solito. 
Questa settimana facciamo una full-immersion di teoria musicale spinta, affrontando una delle forme compositive più complesse della musica classica occidentale: la *Fuga*.
Tra tutti i possibili tipi di composizione, scegliere proprio la Fuga potrebbe sembrare un discreto suicidio didattico e la quantità di tecnicismi che contiene spaventerebbe qualsiasi ascoltatore. 
In realtà, sono dell'idea che alcune delle caratteristiche tipiche di questa forma rendono (con minime indicazioni, come quelle che troverete qui) il suo ascolto un'esperienza piacevole, decisamente divertente e davvero formativa per le orecchie, anche senza cogliere tutta la complessità della composizione.

La Fuga è una delle massime espressioni del cosiddetto *contrappunto*, ossia l'arte di sovrapporre più melodie indipendenti tra loro rispettando alcune regole che indicano come portare a termine il compito ottenendo qualcosa di ascoltabile. 
Il nome deriva dal latino _punctus contra punctum_, letteralmente "nota contro nota", intendendo il processo con il quale le melodie vengono "incastrate" fra loro, già studiato nel canto gregoriano medievale. 
Faccio notare che la priorità compositiva del contrappunto è decisamente insolita rispetto al resto della musica classica e a quasi tutta la musica popolare occidentale. 
Queste ultime (avanguardie novecentesche a parte) si basano sull'armonia, ossia su una successione di accordi (resi in svariati modi) che accompagnano una melodia. 

Faccio infatti notare una cosa spesso data per scontata ma con importanti implicazioni filosofiche: se io cerco su Google "Fritto misto Gabibbo accordi", troverò una pagina col testo della celebre canzone e i relativi accordi. Se poi ve li suono con la chitarra, nei fatti poi ascolteremo tutti un pezzo *molto diverso* dall'originale. 
Melodia a parte, tutte le altre note verranno suonate con uno strumento diverso e non corrisponderanno assolutamente al brano già noto. L'unica cosa che avranno in comune sarà il fatto di realizzare _gli stessi accordi_ ad accompagnare la melodia, la quale invece sarà fedele all'originale. 
Nonostante un'enorme diversità, per l'ascoltatore questo sarà pienamente sufficiente a far identificare il brano alla chitarra con quello originale. 
In altre parole, non penserete che io stia suonando "un'altra cosa". Melodia e accordi sono il "requisito minimo", una sorta di DNA immutabile, che caratterizza un brano. Tutto il resto può essere cambiato senza perdere l'identificabilità del brano.
Se invece suonassi gli stessi accordi ma con una melodia diversa potrei realizzare un'infinità di brani universalmente riconosciuti come diversi: sui soliti giri di 4 accordi è fondata gran parte della musica pop, senza che vi sia alcuna accusa di plagio.

Nel contrappunto la situazione è immensamente diversa. La struttura non è data dalla successione degli accordi, bensì dall'unione di melodie realizzate da voci _indipendenti_ tra loro.
Qui per "voce" intendo sia un unico strumento solista (canto incluso), sia una linea melodica realizzata da uno strumento polifonico come il pianoforte. In quest'ultimo caso, è possibile realizzare più voci con un unico strumento.
Non vi è una voce in particolare che realizza la melodia del brano e le altre che la accompagnano. Tutte le voci del brano realizzano melodie in modo indipendente e non gerarchico, nessuna prevale sulle altre.
La sovrapposizione delle melodie viene studiata in modo che sia consonante e gradevole da ascoltare, ma la successione di accordi che realizza è _incidentale_ e non strettamente necessaria al discorso musicale. In altri termini, il compositore si preoccupa prima di sovrapporre voci indipendenti in modo gradevole, mentre l'armonia che ne deriva è una conseguenza e non un punto di partenza.
La Fuga è un caso particolare di composizione basata sul contrappunto, è probabilmente il suo punto più alto ed è stato esplorato in ogni epoca musicale, sopravvivendo a tutte le rivoluzioni musicali che si sono succedute nei secoli. Il suo momento più florido fu comunque il barocco e il suo compositore per eccellenza è Johann Sebastian Bach.

L'elemento più caratterizzante della Fuga è il fatto che sia una composizione basata su un unico tema, detto _soggetto_, sul quale tutte le voci giocano ripetendolo, variandolo, e passandoselo fra loro attraverso imitazioni e contrapposizioni. Allo stesso tempo, mostra semplicità e complessità estreme. Da un lato, il soggetto compare sempre almeno in una voce, e questo rende l'ascolto estremamente rassicurante. Non ci sono mai lunghi episodi indipendenti o slanci romantici che possono disorientare un ascoltatore alle prime armi. Dall'altro, lo sforzo che deve fare il compositore per rendere il brano ascoltabile e interessante - rimanendo vincolato a variare sempre la solita melodia! - è immenso. Piccola nota a margine per dovere di cronaca: esiste una frazione veramente minima di fughe con più di un soggetto, che però qui non analizzeremo.

La Fuga ha una struttura di massima ben codificata, in particolare nella cosidetta _Esposizione_ iniziale, vero gioiello del genere. Le voci non cominciano mai tutte assieme bensì entrano in sequenza. Fatta un po' l'abitudine, la riconoscerete come una firma inconfondibile. Non solo: entrano in un modo ben preciso, che sembra fatto appositamente per facilitarne l'ascolto. La prima voce comincia, e dichiara quale sarà il soggetto dell'intero brano. A seguire, la seconda voce entra anch'essa recitando il soggetto, nel mentre che la prima intona una melodia che si intona bene col soggetto, chiamata _contro-soggetto_. Questo pattern viene ripetuto fino alle N voci presenti: la _terza_ voce entra col soggetto mentre la _seconda_ intona il contro-soggetto, la _quarta_ voce entra col soggetto mentre la _terza_ intona il contro_soggetto, e così via. Il tutto è riassunto nella tabella seguente, sincronizzato sul primo brano della playlist, una Fuga di Mozart:

| mm:ss | 00:00 | 00:06 | 00:11 | 00:15 | 
|------  | ------   | ------          | ------          |------           |
| Voce 1 | Soggetto | Contro-soggetto | Libera          | Libera          |
| Voce 2 |          | Soggetto        | Contro-soggetto | Libera          |
| Voce 3 |          |                 | Soggetto        | Contro-soggetto |
| Voce 4 |          |                 |                 | Soggetto        |

In questo modo, non vi è alcun dubbio sull'identificazione del soggetto, che viene "dichiarato" in apertura da ogni voce che entra nel brano. Nel caso di un numero di voci maggiore o uguale a 4, non è inusuale avere una piccola _Coda_ realizzata dalle prime due voci per preparare l'entrata della terza.
Dopo l'esposizione comincia una sezione detta _Divertimenti_, dove viene lasciata relativa libertà al compositore di sviluppare come preferisce il brano. Permane il (pesantissimo!) vincolo di far rimbalzare il soggetto tra le voci. Magari quest'ultimo è leggermente variato, ribaltato, modulato, ma deve rimanere una costante della composizione. L'effettivo metodo con cui i soggetti possono essere composti tra loro... esula dalle possibilità di questa playlist :)

Al termine dei _Divertimenti_, che possono essere arbitrariamente lunghi, vi è spesso (ma non sempre) una sezione chiamata _Stretti_, vero e proprio momento di show-off compositivo. Comincia a 03:38 nel primo brano della playlist. Negli _Stretti_ viene ripetuta l'esposizione ma con una variante non indifferente: ogni voce entra col soggetto mentre la precedente è a _metà_ del suo soggetto. Così facendo, l'esposizione viene... "compressa" di un fattore due.

Infine, vi è una sezione finale di _Coda_ (o _Pedale_), dove viene affermata di nuovo la tonalità del brano e viene creata una degna conclusione. Il nome _Pedale_ deriva dall'usanza di avere una lunga nota al basso (...che nell'organo viene suonata letteralmente coi piedi) mentre le voci superiori continuano con le loro melodie.

Vi sarete resi conto di quanto complessa possa essere l'analisi di un brano del genere, e sono stato davvero superficiale nella descrizione delle varie parti. Sono sicuro che già solo riconoscere quanto scritto in questo testo sia un'impresa assai ardua.
Eppure, ciò che di più ha conquistato il senso estetico dei compositori di epoche diversissime è a mio avviso anche l'elemento che rende la Fuga una composizione estremamente didattica da ascoltare. La Fuga è tra le composizioni più _unitarie_ che esistono, è la massima realizzazione a cui una melodia possa aspirare: un brano basato interamente su di essa. Per questo, al posto di sofisticate analisi, vi propongo un esercizietto semplice e divertente.

Prendete un qualsiasi brano, e ascoltate l'esposizione: essa dovrebbe essere sufficiente a farvi riconoscere il soggetto della Fuga.
Dopodiché, per il resto del pezzo, cercate semplicemente di notare quando una voce ripete il soggetto che ormai conoscerete. A volte sarà davvero palese (soprattutto per le voci più acute), a volte dovrete concentrarvi un pochino di più. Rimarrete meravigliati da come la stessa melodia verrà ripetuta in frangenti molto diversi tra loro, con armonie ed emotività diverse. Questa tipologia di ascolto è molto diversa da quella a cui siamo abituati - dove la melodia da ascoltare è _palese_ - e richiede un'abilità nota in letteratura come _ascolto selettivo_ o _effetto cocktail party_, ossia la capacità di distinguere la voce di un interlocutore in un contesto di elevato disturbo da parte di altre conversazioni. L'ascolto selettivo è un "muscolo" da allenare, ed è ciò che spesso rende magnifico l'ascolto di brani sinfonici e in generale con ricchi organici: con una metafora visiva, fa la differenza tra guardare una foto sfocata di un fiore o poter apprezzare in 4K tutti i minuscoli dettagli del suo pistillo. La bellezza è sempre lì, ma è un'altra cosa :)

Vi ho preparato una playlist di fughe da ogni epoca, senza esagerare con l'epoca barocca, e cercando di esplorare anche i casi più borderline: al termine della playlist troverete qualche _geniale_ esempio di Fughe in stile jazz. In tutti i casi, ho cercato di privilegiare una certa _riconoscibilità_ del soggetto, per rendere l'ascolto una sfida alla portata di tutti.

Vi abbraccio forte, la playlist è al seguente [link](https://open.spotify.com/playlist/5aCkpm9nC8jaEdeAhv0Mgj?si=55bdc58ff4324639). ❤️
